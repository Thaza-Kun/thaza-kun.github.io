---
draft: false
title: 'Wacana Sains & Teknologi Malayonesia'
subtitle: Anjuran Dr Alinor Mohd Kadir dan rakan-rakannya
summary: >-
  Prof Shaharir, Prof Wan Ahmad Tajuddin dan Hazman Baharom berkumpul bagi berbincang tentang kemajuan sains dan teknologi tanah air.
date: '2017-09-22'
tags: ['laporan acara']
images: ['/images/artikel-wacana-st-malayonesia-2017.jpg']
authors: ['default']
canonical:
  date: '2017-09-22'
  link: 'https://notasains.wordpress.com/2017/09/22/wacana-sains-teknologi-malayonesia/'
  title: 'Wacana Sains & Teknologi Malayonesia'
  source: 'NotaSAINS'
  type: 'blog'
---

**BANGI, 16 Sept 2017** – Tarikh keramat ini semestinya digunakan rakyat bagi meraikan Hari Malaysia sama ada dengan menonton filem di panggung wayang, keluar bersama rakan-rakan mahupun membelanja sakan. Namun, bagi Prof Emeritus Dr Mohammad Alinor Abdul Kadir, ini adalah tarikh untuk menganjurkan perbincangan berkenaan kejayaan Alam Melayu dalam bidang Sains dan Teknologi.

Bertempat di Kedai Buku Raudhah Al-Miqyas di Bangi Gateway, matematikawan Prof Emeritus Dr Shaharir Mohd Zain membentang makalahnya bertajuk “Beberapa Masalah Penyelidikan Sains Malayonesia” hasil telaah 96 buah manuskrip dalam Bahasa Melayu Jawi.

<figure>

![](/images/shaharir-wacana-st-2017.jpg)

<figcaption>

Prof Emeritus Dr Shaharir Mohd Zain membentang makalahnya

</figcaption>
</figure>

Walaupun wujud manuskrip pra-Jawi seperti Kawi dan Pallava, tiada kepakaran dari kalangan ahli Kumpulan Penyelidik Etnomatematik Malayonesia (KuPELEMA) yang boleh membaca tulisan-tulisan sebegitu, maka manuskrip-manuskrip pra-Jawi tidak dapat ditelaah.

Dalam pembentangannya, Prof Shaharir menggariskan tujuh bidang yang menonjol sepanjang cariannya iaitu: 1) Bilangan dan Angka, 2) Kira-kira/ Hisab, 3) Ilmu Mantik, 4) Ilmu Nujum/ Falak, 5) Kepemimpinan dan Kepengurusan, 6) Perubatan, dan 7) Ekonomi.

Tidak dilupakan juga kekayaan flora dan fauna di Alam Melayu menyebabkan ada nama-nama saintifik diambil dari nama tempatan seperti [_Babyroussa babyrussa_](http://animaldiversity.org/accounts/Babyrousa_babyrussa/) (Babirusa), [_Arctictis binturong_](http://animaldiversity.org/accounts/Arctictis_binturong/) (Binturong), [_Cacatua sulphurae_](http://www.arkive.org/yellow-crested-cockatoo/cacatua-sulphurea/) (Kakaktua), [_Gekko gecko_](http://animaldiversity.org/accounts/Gekko_gecko/) (Cikak Tokek), [_Tragulus Kanchil_](https://www.iucnredlist.org/species/136297/61978576) (Kancil), [_Durio Zibethinus_](http://eol.org/pages/483665/overview) (Durian), [_Uncaria gambir_](http://eol.org/pages/1095966/overview) (Gambir), [_Mangifera indica_](http://eol.org/pages/582270/overview) (Mangga), [_Lansium domesticum_](http://eol.org/pages/484967/overview) (Langsat), [_Cinnamomum lawang_](http://eol.org/pages/5395626/overview) (kayu lawang) dan banyak lagi contoh.

Beliau juga membangkitkan satu soalan menarik: iaitu apakah sebenarnya pokok cindapong yang disebut dalam peribahasa “menanti putih gagak hitam, buntar-buntar daun lalang, luas-luas daun merunggai, sampai tumbuh daun cindapong”?

<figure>

![](/images/wan-ahmad-tajuddin-wacana-st-2017.jpg)

<figcaption>

Prof Dr Wan Ahmad Tajuddin Wan Abdullah dengan kertas ulasannya

</figcaption>
</figure>
Prof Dr Wan Ahmad Tajuddin Wan Abdullah dan saudara Hazman Baharom turut dijemput bagi mengulas tulisan Prof Shaharir dalam pandangan bidang ilmu masing-masing.

Wacana ini adalah yang kedua daripada siri wacana-wacana yang dianjurkan oleh Prof Dr Mohammad Alinor Abdul Kadir. Wacana seterusnya dijangka akan berlangsung pada 14 Oktober yang bertajuk “Estetika Pantun Melayu” oleh Prof Emeritus Dr Muhammad Haji Salleh. Layari https://www.facebook.com/events/518221548513729/ untuk perkembangan wacana seterusnya.

<figure>

![](/images/hazman-baharom-wacana-st-2017.jpg)

<figcaption>

Saudara Hazman Baharom dengan buah fikirannya

</figcaption>
</figure>
