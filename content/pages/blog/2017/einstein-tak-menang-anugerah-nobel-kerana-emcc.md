---
title: Einstein Tidak Menang Anugerah Nobel Kerana E=mcc
subtitle: Einstein dinaugerahkan Hadiah Nobel atas sebab sumbangannya dalam kesan fotoelektrik.
excerpt: >-
  Meskipun Einstein menjadi terkenal dengan persamaan kesetaraan jisim dan tenaga tersebut, pihak Hadiah Nobel menyebut beliau menang "kerana hasil kerjanya dalam Fizik Teori, terutamanya untuk penemuan terhadap hukum untuk Kesan Fotoelektrik".
date: '2017-03-10'
thumb_image: images/Albert-Einstein-1921_DA_wiki.jpg
thumb_image_alt: Albert Einstein
image: images/Albert-Einstein-1921_DA_wiki.jpg
image_alt: Albert Einstein
seo:
  title: Einstein Tidak Menang Anugerah Nobel Kerana E=mcc
  description: >-
    Einstein dinaugerahkan Hadiah Nobel atas sebab sumbangannya dalam kesan fotoelektrik.
  extra:
    - name: 'og:type'
      value: article
      keyName: property
    - name: 'og:title'
      value: Einstein Tidak Menang Anugerah Nobel Kerana E=mcc
      keyName: property
    - name: 'og:description'
      value: >-
        Einstein dinaugerahkan Hadiah Nobel atas sebab sumbangannya dalam kesan fotoelektrik.
      keyName: property
    - name: 'og:image'
      value: images/Albert-Einstein-1921_DA_wiki.jpg
      keyName: property
      relativeUrl: true
    - name: 'twitter:card'
      value: summary_large_image
    - name: 'twitter:title'
      value: Einstein Tidak Menang Anugerah Nobel Kerana E=mcc
    - name: 'twitter:description'
      value: >-
        Einstein dinaugerahkan Hadiah Nobel atas sebab sumbangannya dalam kesan fotoelektrik.
    - name: 'twitter:image'
      value: images/Albert-Einstein-1921_DA_wiki.jpg
      relativeUrl: true
layout: post
---

<aside class="changelog">

- Rencana ini asalnya ditulis sebagai sebahagian daripada blog NotaSAINS dengan tajuk "[Einstein tak menang Anugerah Nobel kerana E=mcc](https://notasains.wordpress.com/2017/03/10/einstein-tak-menang-anugerah-nobel-kerana-emcc/)" pada 10 Mac 2017 tetapi ditulis semula di sini bagi tujuan penyimpanan.

</aside>

Sememangnya nama Albert Einstein tidak asing lagi dengan persamaan jisim-tenaga (E=mc<sup>2</sup>) ataupun dengan teori relativiti beliau. Disebabkan ini, ramai menyangkakan teori yang popular inilah penyebab Albert Einstein memenangi Anugerah Nobel. Sangkaan ini adalah tidak tepat kerana menurut Nobelprize.org, Anugerah Nobel dalam Fizik pada tahun 1921 diberikan kepada saintis ini "[kerana hasil kerjanya dalam Fizik Teori, terutamanya untuk penemuan terhadap hukum untuk Kesan Fotoelektrik](http://www.nobelprize.org/nobel_prizes/physics/laureates/1921/)".

## Kesan Fotoelektrik

Sekarang muncul pula persoalan; "Apa itu Kesan Fotoeletrik?" dan apa pula kepentingannya?

Kesan Fotoelektrik ialah apabila kita memancarkan cahaya untuk menerujakan elektron sehingga melompat keluar daripada orbitnya. Kesan ini mula diperhatikan oleh Phillip Lenard [pada tahun 1902 dan diterbitkan dalam Annalen der Physik (Jurnal Bahasa Jerman)](http://spiff.rit.edu/classes/phys314/lectures/photoe/photoe.html). Maka apa kaitannya dengan Einstein?

<figure>

![](/images/radas-fotoelektrik-lenard-1902.gif)
<figcaption>
Radas yang digunakan P. Lenard. Elektron akan melompat dari plat U ke plat E apabila dipancarkan cahaya. (Dari makalah beliau)
</figcaption>

</figure>

Saintis pada zaman itu mengandaikan bahawa
1. Lagi kuat keamatan [intensity] cahaya, lagi laju 'loncatan' elektron,
2. Kalau cahaya tak cukup kuat untuk berikan tenaga yang sepatutnya, akan ambil masa yang lebih lama sedikit untuk membekalkan tenaga yang cukup untuk elektron melompat, dan
3. Cahaya jenis apa pun (yang berlainan frekuensi) akan membekalkan tenaga yang sama kepada elektron.

Ini adalah berdasarkan model cahaya sebagai gelombang yang membekalkan tenaga secara berterusan tanpa henti. Namun, malangnya (1) tidak ada elektron yang bergerak lebih laju walaupun daripada cahaya yang berlainan keamatan, (2) semua elektron melompat sebaik sahaja terkena cahaya walaupun daripada cahaya yang berlainan keamatan, dan (3) elektron akan melompat hanya apabila frekuensi cahaya itu lebih besar daripada satu nilai tertentu.


<figure>

![](/images/kesan-fotoelektrik_CCBYSA3.0_wiki-Wolfmankurd.png)

<figcaption>

Gambaran Kesan Fotoelektrik. (Imej milik [Wolfmankurd](https://commons.wikimedia.org/wiki/File:Photoelectric_effect.svg), lesen [CC BY SA 3.0](https://creativecommons.org/licenses/by-sa/3.0/deed.en))
</figcaption>
</figure>

Maka apa yang sebenarnya berlaku? Di sinilah Einstein mencelah. Einstein [memberikan penjelasan kenapa ia berlaku dengan menggunakan model cahaya sebagai bebola tenaga](https://en.wikisource.org/wiki/On_a_Heuristic_Point_of_View_about_the_Creation_and_Conversion_of_Light) (ataupun foton). Berbeza dengan model gelombang, model foton membekalkan tenaga secara paket bukannya berterusan. Macam analogy perbezaan air yang mengalir (model gelombang) dan air yang dicurahkan daripada baldi (model foton).

Hal ini menjelaskan kenapa kebolehan elektron melompat bergantung frekuensi kerana bekalan tenaga cahaya adalah bergantung kepada frekuensi juga. Logiklah! Getaran yang lebih bertenaga akan menghasilkan frekuensi yang lebih tinggi.

<figure>

![](/images/Max-Planck-1933_DA_wiki.jpg)

<figcaption>

Max Planck. (Imej [Domain Awam](https://commons.wikimedia.org/wiki/File:Max_Planck_1933.jpg))
</figcaption>
</figure>

Sebenarnya, Max Planck yang menjumpai bahawa cahaya itu dibawa dalam paket-paket tenaga dalam satu kajiannya. Einstein menggunakan dapatan Planck untuk menjelaskan fenomena fotoelektrik dan beberapa fenomena lain. Kemudian, [Robert Millikan membuktikan idea ini dengan mencari nilai Planck menggunakan kesan fotoelektrik](http://physics.aps.org/story/v3/st23). Gandingan yang hebat antara saintis!

## Kesimpulan

Gandingan hebat empat saintis ini telah mengubah ilmu manusia tentang cahaya. Dulu manusia percaya yang cahaya hanyalah gelombang semata-mata namun sekarang cahaya mempunyai ciri-ciri gelombang dan zarah dalam masa yang sama! Inilah yang dinamakan Kembaran Zarah-Gelombang [_Wave-Particle Duality_] dan ia membuka pintu untuk mengkaji zarah-zarah kecil dalam bidang Fizik Kuantum.

## Nota kaki

Semua ahli fizik yang disebut dalam artikel ini adalah pemenang Anugerah Nobel pada tahun yang berbeza-beza iaitu [Phillip Lenard (1905)](http://www.nobelprize.org/nobel_prizes/physics/laureates/1905/), [Max Planck (1918)](https://www.nobelprize.org/prizes/physics/1918/summary/), [Albert Einstein (1921)](http://www.nobelprize.org/nobel_prizes/physics/laureates/1921/) dan [Robert Millikan (1923)](http://www.nobelprize.org/nobel_prizes/physics/laureates/1923/)! Lebih menarik lagi, semuanya adalah sebab sumbangan masing-masing yang dinyatakan dalam artikel ini! Wow berkali-kali wow!